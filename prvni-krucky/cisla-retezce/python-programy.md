V této kapitole si ukážeme základy tvorby programů v Pythonu. Program je v podstatě soubor příkazů, které počítači dáváme. K psaní programu využijeme prostředí Visual Studio Code.

Ve vývojových prostředích, na rozdíl od aplikací jako Word nebo Poznámkový blok, neotevíráme jednotlivé soubory, ale celé složky (adresáře). Reálné programy jsou totiž často docela rozsáhlé a pro větší přehlednost je ukládáme do více souborů. Ve Visual Studio Code pak otevřeme adresář a mezi soubory můžeme pohodlně přepínat.

Adresář otevřeme pomocí menu `File` a možnosti `Open Folder`. Otevře se okno pro výběr adresáře. Nejlepší je si vytvořit nový adresář, který pojmenujeme například `UvodDoProgramovani`. V programování se totiž obecně snažíme vyhnout používání diakritiky a mezer v názvech souborů a adresářů. Následně necháme adresář označený a stiskneme `Select Folder`.

Poté se nás Visual Studio Code zeptá, jestli důvěřujeme autorům programu v otevřeném adresáři. Protože autory jsme my sami, zvolíme, že autorům věříme. Poté vytvoříme nový soubor a programem. Myší najedeme do levého panelu v klikneme pravým tlačítkem do prázdné plochy. Následně vybereme možnost `New file`. Dále je potřeba zadat název programu, který bude končit příponou `.py`. Pojmenovat ho můžeme například `program.py`. Poté se nám program otevře v hlavním okně editoru a můžeme ho upravovat podobně, jako například textový dokument v Poznámkovém bloku.
